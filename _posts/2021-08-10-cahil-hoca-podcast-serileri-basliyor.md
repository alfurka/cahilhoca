---
layout: post
title: "Cahil Hoca Podcast Serileri Başlıyor!"
share-img: /img/icon.jpg
thumbnail-img: /img/hoca.jpg
tags: [Cahil Hoca, Podcast, Eğitim, Öğretim]
---

Türkiye’deki eğitim sorunları yediden yetmişe herkesin gündeminde. Herkesin bu konuda düşünceleri ve dertleri var. Maalesef herkesin dert edindiği bu eğitim sorunlarını çözemiyoruz. Evet, bunlar kolay çözülecek sorunlar değil ama sanki sorunları çoğaltıyoruz. Hatta bence, bu sorunu dert eden insanlar da yangına körükle gitmekten başka bir şey yapmıyor. Önerilen çözümler, sorunu arabeskleştirip, insanları umutsuzluğa ve çözümsüzlüğe sürüklüyor. Çünkü eğitimcilerin çözüm olarak sunduğu öneriler “gerçekçi” değil. Bu çözümü dinleyen herkes de bilinçli veya bilinçsiz olarak bunun farkında. Bu da öğrencilerin ve öğretmenlerin motivasyonunu yok ediyor.

Evet, eğitim benim de uzun zamandır dert edindiğim bir konu. Ukalaca, eğitim sorunlarımıza “uygulanabilir” çözümler önerdiğim iddiasında bulunacağım. Bu çözümler/öneriler benim orijinal fikirlerim değil. Bu çözüm fikirlerini çok değerli insanlardan, kendi tecrübelerimden ve yaptığım okumalardan derledim. Ama bunları ilk kez “Cahil Hoca” isimli bir kitapta derleme imkanım oldu. Benim kafamdaki dağınık sorunlara, kitap sistematik bir biçimde cevap veriyordu. Ayrıca 1980’lerde yazılan bu kitabın günümüz sorunları için güncelliğini korumasından da öte, bugün daha da güncel olduğunu fark ettim.

Ben de yaklaşık 2 yıl boyunca kitabın bir şerhini hazırladım. Kitabı ve benim şerhimi, burada birlikte çalışacağımız Talha ile tartıştım. Kendisinin fikirlerini almak istememin sebebi, Talha’nın Cahil Hoca kitabında konuşulan şeylerin bizatihi uygulayıcısı olmasıydı. Konuşmamız ilerledikçe, benim daha önce derlediğim düşüncelerimi yazılı diyaloglar olarak 1 sene tartıştık. Amacımız bunları kitap olarak yayınlamaktı ama podcast aracılığı ile daha fazla insana ulaşabileceğimizi düşündük. Bu yüzden bizim yazılı diyaloglarımızın tekrar düzenlenmiş halini podcast olarak yayınlayacağız. Bu arada gelen yorumları göz önünde bulundurarak, biz de düşüncelerimizi tekrar gözden geçireceğiz. Daha sonra inşa ettiğimiz eğitim felsefesini kitaplaştırmayı hedefliyoruz. Belki bir, belki iki seneye…

## Podcast Bölümleri

1 sene sonra ne olacağını bilmiyoruz ama önümüzdeki günlerde programımız şu şekilde:

1. Cahil Hoca kitabını özetleyeceğimiz ve yorumlayacağımız bir seri. Bu serinin kaç bölüm olacağını bilmiyoruz. Bu bölümler bizim için önemli çünkü kitabın yazarının (Jacques Ranciere) metodolojisini benimseyeceğiz. Aksi halde sorundan soruna atlar, her sorunu mercekle incelersek, halihazırda önerilen “çözüm” önerilerinin ötesine geçemeyiz. Bu yüzden podcastlerimizin en önemli serisi bu olacak.
2. İlk bakışta kulağa basit gelen ama çok önemli olan bazı prensipleri, doğru bilinen yanlışları ve Türkiye özelinde bazı eğitim sorunlarını konuşacağız.
Yukarıdaki iki aşama bizim yazılı diyaloglarımızdaki konuları oluşturmaktadır. Sanıyorum bunları tamamlamak oldukça uzun bir zaman alacaktır. İlerleyen zamanlarda yeni bölümler de eklemeyi umuyoruz.

## Konu Dışı Bölümler/Yazılar

Her ne kadar ana konu eğitim olsa da, Talha ile birlikte bu kanalı “kişisel” podcast/blog olarak da kullanmayı planlıyoruz. Yani bireysel olarak kaydettiğimiz podcast bölümleri ve blog yazıları olacak. İçerik konusunda ikimizin de henüz çok netleşmemiş planları var.

## Amacımız

Amacımız ilk bölümlerde yöntem konuşmalarında daha da iyi anlaşılacaktır. Çekilen podcastlarin ardından burada uzun bir “Amacımız” yazısı yazacağım. Kısaca söylemek gerekirse, herkesin dert edindiği sorunlara, bireysel çözümler sunmak.
